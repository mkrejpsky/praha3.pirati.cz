---
date: 2019-07-12
category: blog
layout: post
title: Návrat sochy „Návrat z kosmu“ aneb 50. výročí přistání Apolla 11 na Měsíci
author: Michal Gill
image: posts/03.jpg
---

Dvacátého července 1969 se uskutečnila přelomová událost historie lidstva. Člověk poprvé vstoupil na vesmírné těleso mimo planetu Zemi, konkrétně tedy na Měsíc. Našimi vyslanci se stali Neil Armstrong s Buzzem Aldrinem, přičemž velitelský modul pilotoval Michael Collins.
Co se Pirátů a tohoto výročí týče, zahájili jsme unikátní akci, jak si letošní významné výročí připomenout. V rámci obecných snah navrátit Praze 3 umělecká díla, která z ní byla v minulosti odstraněna, zahájil bývalý pirátský radní pro kulturu [Jiří Svrček](https://praha3.pirati.cz/lide/jiri-svrcek/) proces navrácení sochy „Návrat z kosmu“ zpět na Žižkov, kde kdysi stávala v prostorách areálu dnešního CETINu na Olšanské ulici. Dílo pochází od československého pedagoga, restaurátora a sochaře Rudolfa Svobody (1924-1994). V současnosti přebírá vyjednávací štafetu nová pirátská radní pro kulturu [Jana Belecová](https://praha3.pirati.cz/lide/jana-belecova/).

![Návrat z kosmu](/assets/img/posts/01.jpg)  
*Foto: „Návrat z kosmu“ v původním umístění v objektu Krajské správy telekomunikací na Žižkově; archiv potomků Michala Kohouta*

„Návrat z kosmu“ má za sebou hodně pohnutý příběh. Dílo vzniklo jako součást objektu Ústřední telekomunikační budovy v roce jejího dokončení, tedy 1979. V roce 1998 bylo ale během rekonstrukce objektu ze své původní lokace na Žižkově z neznámých důvodů odstraněno a následujících 17 let považováno za ztracené. V lednu roku 2015 pak bylo ve značně poškozeném stavu nalezeno v kontejneru za budovou bývalé Krajské správy telekomunikací. V Plzni! Podstatné je, že bylo nalezeno a že se převoz sochy zpět na Žižkov hýbe kupředu.

![Návrat z kosmu](/assets/img/posts/02.jpg)
*Foto: Rozebraná socha v Plzni; Václav Cinádr*

Dílo se však zřejmě bohužel nevrátí přímo na místo, kde původně stávalo. Aktuálně je totiž v plánu demolice budovy CETINu a následná výstavba nového rezidenčně-komerčního bloku v režii firmy Central Group, zřejmě podle vítězného návrhu architektky Evy Jiřičné. Piráti už tak pro sochu vyhlížejí místo nové, pokud možno poblíž toho původního.

![Návrat z kosmu](/assets/img/posts/03.jpg)
*Foto: Sestavená socha v Plzni; DEPO2015*

Žižkov jako takový si pak padesáté výročí přistání na Měsíci připomene prostřednictvím nabitého programu promítání a audiovizuální show o víkendu 20. a 21. července. Vrcholem obou večerů bude videomapping startu stometrové rakety Saturn V přímo na jeden z tubusů Žižkovského vysílače. Podrobné informace se dočtete na straně 23 letního čísla [radničních novin](https://www.praha3.cz/getFile/case:show/id:887441).

![Raketa Saturn V](/assets/img/posts/04.jpg)
*Foto: Raketa Saturn V v Kennedyho vesmírném středisku; Piráti Praha 3*

- - -
