---
date: 2019-09-20
category: blog
layout: post
title: Podivné pronájmy na poliklinice
author: Rudolf Belec
image: posts/infografika.jpg
---
Když jsem se v prosinci minulého roku stal předsedou komise pro Vedlejší hospodářskou činnost na Praze 3, tušil jsem, že nás čeká mnoho práce. To, s čím jsem se následně ohledně nebytových prostor setkal, ovšem zdaleka předčilo moje očekávání. Rozhodl jsem se tedy o své zkušenosti podělit v sérii článků. Tento je první.

## Nebytové prostory na Praze 3

Městská část Praha 3 má ve správě cca 800 nebytových prostor. Roční příjmy z pronájmů jsou více než 60 milionů korun. O jejich efektivní využití se stará odbor Vedlejší hospodářské činnosti a naše stejnojmenná komise. Tato komise organizuje výběrová řízení, tvoří koncepci a navrhuje radě městské části co komu pronajmout a za kolik. V komisi VHČ je osm členů a předseda (6 zástupců koalice a 3 zástupci opozice).

## Vychytralý podnikatel

Jeden podnikatel v maloobchodě měl na prestižní ulici v Praze pronajaté hned tři nebytové prostory vedle sebe. Tržní nájemné by bylo 140 000 Kč měsíčně. Náš podnikatel ovšem platil jen 80 000 Kč. Dva prostory dále podporonajímal (smlouva mu to umožňovala, ale rozum nad tím zůstává stát), výnos z těchto dvou podpronájmů byl takový, že náš podnikatel měl pronájem svého prostoru téměř zdarma. Bylo to nefér nejen vůči ostatním konkurenčním podnikatelům (de facto nekalá soutěž), ale i vůči obyvatelům P3 (de facto majitelé nebytového prostoru). Ztráty na tomto jednom nebytovém prostoru jdou do milionů. Tyto peníze pak samozřejmě chybí. Podobných případů jsou desítky.

![Nájemci na poliklinice](/assets/img/posts/najmy_poliklinika.jpg) 
## Poliklinika Olšanská 

Obrázek ukazuje seznam nájemců na poliklinice v Olšanské ulici. Je vidět, že kromě ordinací lékařů zde mají kanceláře různé subjekty, například akciová společnost SZM (Správa zbytkového majetku), které jsou v majetku městské části P3. Červeně jsou označeny dva prostory, které se aktuálně řeší. Jednak je to kancelář ODS, která byla pronajímána více než sedmkrát levněji než ordinace lékařům. Za stejné nájemné 300 Kč/m2/rok měly jinde pronajaté prostory ještě ČSSD a KSČM. Politickým stranám rada městské části na návrh komise zvýšila nájem na tržní úroveň. Pokud nebude akceptován, čeká politické strany výpověď. Všechny politické strany na P3 jsou si nyní rovny. Mohou se účastnit výběrových řízení jako každý jiný subjekt. Druhý zvýrazněný nájemce v poliklinice je firma Banzai, která obchoduje se zbraněmi a platí nájemné jako neziskové organizace (cca poloviční než lékaři) Komise se bude řešením tohoto případu dále zabývat na nejbližším zasedání.


## Současná koalice (TOPSTAN, Piráti a Zelení) si vytyčila dva hlavní cíle: 
1. Zkontrolovat pronájmy s ohledem na efektivitu. Záhy jsme zjistili, že jsme zdědili nájemní portfolio v žalostném stavu. Jistě více než polovina nebytových prostor je pronajímána komerčním subjektům hluboko pod tržní cenou. Odhadované ztráty činí 50 milionů ročně. Pracujeme na nápravě. Náš cíl je optimalizovat nájemní portfolio do konce roku. Předchozí politické reprezentace sanovaly rozpočet z privatizace bytového fondu, což už nebude možné. Je třeba hledat finanční zdroje jinde a efektivní pronájem nebytových prostor je bezpochyby jedním z nich.

 

2. Druhým strategickým cílem je podpora těch nájemců, kteří uspokojují veřejný zájem. Identifikované potřeby jsou zatím pediatři, místní komunity, mladí umělci a postupně přibudou další jako výstup z participativního strategického plánování, které proběhne v roce 2019 a 2020. Komise tvoří novou metodiku multikriteriálního výběrového řízení. Tento způsob umožní transparentně vybrat ty projekty, kde je přínos veřejného zájmu největší s ohledem na jeho realizovatelnost i s ohledem na nabízenou cenu.

 

V dalších dílech této série Vás seznámím s dalšími kauzami. Zveřejním také statistiky nárůstu výběru nájemného a doufejme i ukázky nových pronájmů, které slouží občanům na Praze 3.







- - -
