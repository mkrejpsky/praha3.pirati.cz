---
date: 2019-08-15
category: blog
layout: post
title: Prague Pride 2019 - Byli jsme u toho i my z Prahy 3!
author: Michal Gill
image: posts/Pride_2019.JPG
---

Již devátým rokem si Praha připomněla jednu z největších menšin, které jsou v České republice stále výrazně znevýhodněny. Ústředním tématem letošního Prague Pride tak byl logicky aktuální návrh změny zákona na rozšíření manželství i na stejnopohlavní páry, který Piráti podporují jako jediný kompletní poslanecký klub. „Podařilo se nám otevřít širokou společenskou diskusi a daří se nám vysvětlovat, že návrh na uzákonění manželství pro stejnopohlavní páry nikomu práva neomezuje, a naopak umožní uzavírat sňatky všem občanům bez rozdílu. Ačkoliv návrh čelí ve Sněmovně obstrukcím ze strany odpůrců, věřím, že se ho podaří posunout do další fáze,“ říká pirátský poslanec František Kopřiva.
![Prague Pride 2019](/assets/img/posts/pride_ivan.JPG) 

Sobotního průvodu se proto zúčastnila spousta pražských i mimopražských Pirátů, včetně našich špiček, kterými jsou např. pražský primátor Zdeněk Hřib, předseda strany Ivan Bartoš jako i celá řádka pirátských poslanců. „Prague Pride je nejen oslavou boje za zrovnoprávnění LGBTQ+, ale i jasným dokladem svobody projevu a svobodné země jako takové. Často se říká, že se o sexuálních menšinách ví, a že se ostatním pouze zbytečně vnucují. Rozhodně nesouhlasím; jde totiž o poukazování na velmi reálnou problematiku, která v České republice stále existuje,“ říká účastník akce, žižkovský Pirát a dobrovolník iniciativy Jsme fér Liam Bibikov.
![Prague Pride 2019](/assets/img/posts/pride_liam.JPG) 

Pro Piráty začal celý průvod přípravou auta se zvukotechnikou u Pirátského centra na Palackého náměstí, odkud se po jedenácté hodině přesunulo na Václavské náměstí, odkud se průvod asi třiceti tisíc lidí vydal na náměstí Republiky, Revoluční ulicí, po Dvořákově nábřeží a přes Čechův most na Letnou. Pirátský stan se zde nacházel právě nedaleko stanu iniciativy Jsme fér, která v posledním roce důsledně tlačila kupředu zákon o rozšíření instituce manželství i na stejnopohlavní páry, který v Česku podle průzkumů podporuje mezi 60 a 70 procenty populace. Zákon se ale ani po více jak roce nedostal z prvního čtení. Zákon by jednou provždy napravil více než stovku nedostatků, které má momentální nerovnoprávná instituce registrovaného partnerství. „Pevně věřím, že se práva a povinnosti vyrovnají a stát bude stejnopohlavní rodiny považovat za stejně významné pro štěstí rodičů i dětí, jako je tomu v případě heterosexuálních rodin,“ dodává Liam Bibikov.
 
Foto: Michaela Beránková

- - -
